[preface]
== Εισαγωγή

Σε λίγο θα αρχίσετε να διαθέτετε μπόλικες ώρες από τη ζωή σας για να διαβάσετε για το Git. 
Ας διαθέσουμε ένα λεπτό να εξηγήσουμε τι σας προσφέρουμε. 
Ακολουθεί μια σύντομη περίληψη των δέκα κεφαλαίων και τριών παραρτημάτων του βιβλίου.

Στο *Κεφάλαιο 1* θα καλύψουμε τα Συστήματα Ελέγχου Εκδόσεων (Version Control Systems ---VCS) και τα βασικά του Git ---όχι τεχνικά πράγματα, απλά τι είναι το Git, γιατί δημιουργήθηκε ενώ ήδη υπήρχαν τόσα VCS, τι το κάνει να ξεχωρίζει και γιατί το χρησιμοποιεί τόσος κόσμος. 
Στη συνέχεια θα εξηγήσουμε πώς να κατεβάσετε το Git και να το εγκαταστήσετε στο σύστημά σας, αν δεν είναι ήδη εγκατεστημένο.

Στο *Κεφάλαιο 2* θα συνεχίσουμε τα βασικά για τη χρήση του Git ---πώς να χρησιμοποιείτε το Git στο 80% των συχνότερων περιπτώσεων που θα συναντήσετε. 
Αφού διαβάσετε αυτό το κεφάλαιο, θα πρέπει να είστε σε θέση να κλωνοποιήσετε ένα αποθετήριο, να δείτε τι έχει συμβεί στο ιστορικό του έργου, να τροποποιήσετε αρχεία και να διανείμετε τις τροποποιήσεις. 
Αν το βιβλίο αυτοαναφλεχθεί σε αυτό το σημείο, θα πρέπει να είστε ήδη αρκετά καλοί στη χρήση του Git μέχρι να βρείτε ένα άλλο αντίγραφο του βιβλίου.

Το *Κεφάλαιο 3* ασχολείται με το μοντέλο διακλάδωσης του Git, που συχνά αναφέρεται ως η πιο καταπληκτική λειτουργικότητά του. 
Εδώ θα μάθετε τι κάνει το Git να ξεχωρίζει από τον όχλο. 
Όταν τελειώσετε αυτό το κεφάλαιο, ίσως αισθανθείτε την ανάγκη να διαθέσετε ένα λεπτό και να στοχαστείτε πώς ζούσατε πριν οι διακλαδώσεις του Git αποτελέσουν κομμάτι της ζωής σας.

Το *Κεφάλαιο 4* καλύπτει το Git στην πλευρά του διακομιστή. 
Αυτό το κεφάλαιο είναι για εσάς που θέλετε να εγκαταστησετε το Git στον οργανισμό σας ή τον προσωπικό σας διακομιστή για να κάνετε συνεργασίες. 
Θα εξερευνήσουμε επίσης διάφορες επιλογές φιλοξενίας, αν θέλετε να φιλοξενείται κάπου αλλού.

Το *Κεφάλαιο 5* περιγράφει λεπτομερώς διάφορες κατανεμημένες ροές εργασίας και πώς να τις υλοποιήσετε στο Git. 
Όταν τελειώσετε αυτό το κεφάλαιο, θα μπορείτε να εργάζεστε άνετα με πολλαπλά απομακρυσμένα αποθετήρια, να χρησιμοποιείτε το Git μέσα από το e-mail και να χειρίζεστε με δεξιοτεχνία πολλούς απομακρυσμένους κλάδους και επιθέματα που έχουν συνεισφερθεί από άλλους.

Το *Κεφάλαιο 6* καλύπτει σε βάθος την υπηρεσία φιλοξενίας GitHub. 
Καλύπτουμε την εγγραφή και τη διαχείριση ενός λογαριασμού, τη δημιουργία και χρήση αποθετηρίων Git, συνήθεις ροές εργασίας για συνεισφορά σε έργα και αποδοχή συνεισφορών άλλων στο δικό σας έργο, την προγραμματιστική διεπιφάνεια του GitHub και πολλές σύντομες υποδείξεις που θα διευκολύνουν τη ζωή σας γενικότερα.

Το *Κεφάλαιο 7* ασχολείται με προχωρημένες εντολές του Git. 
Εδώ θα μάθετε πώς να δαμάσετε την τρομακτική εντολή reset, τη χρήση δυαδικής αναζήτησης για την εύρεση σφαλμάτων, την επεξεργασία του ιστορικού, την επιλογή αναθεωρήσεων και πολλά άλλα.

Το *Κεφάλαιο 8* αφορά στη διαμόρφωση του εξατομικευμένου σας περιβάλλοντος Git. 
Περιλαμβάνει την εγκατάσταση script αγκίστρων για την επιβολή ή ενθάρρυνση εξατομικευμένων πολιτικών και χρήσης επιλογών διαμόρφωσης περιβάλλοντος, ώστε να δουλεύετε όπως θέλετε. 
Θα καλύψουμε επίσης τη δημιουργία δικών σας script, ώστε να επιβάλλετε εξατομικευμένη πολιτική υποβολής.

Το *Κεφάλαιο 9* ασχολείται με το Git και άλλα VCS. 
Περιλαμβάνει τη χρήση του Git στον κόσμο του Subversion (SVN) και τη μετατροπή έργων από άλλα VCS στο Git. 
Πολλοί οργανισμοί χρησιμοποιούν ακόμα SVN και δεν πρόκειται να αλλάξουν σύντομα, αλλά σε αυτό το σημείο θα έχετε μάθει την απίστευτη δύναμη του Git ---και αυτό το κεφάλαιο θα σας δείξει τι να κάνετε αν είστε υποχρεωμένοι να χρησιμοποιείτε ακόμα έναν διακομιστή SVN. 
Επίσης θα καλύψουμε τον τρόπο εισαγωτής έργων από πολλά διαφορετικά συστήματα στην περίπτωση που πείσετε τους πάντες να κάνουν αυτό το βήμα.

Το *Κεφάλαιο 10* βουτά στα θολά αλλά όμορφα νερά του εσωτερικού του Git. 
Τώρα που ξέρετε τα πάντα για το Git και μπορείτε να το χειριστείτε με δύναμη και χάρη, μπορείτε να προχωρήσετε σε συζητήσεις για το πώς αποθηκεύει το Git τα αντικείμενά του, ποιο είναι το μοντέλο των αντικειμένων, τις λεπτομέρειες των πακέτων, τα πρωτόκολλα των διακομιστών και άλλα. 
Σε όλο το βιβλίο υπάρχουν αναφορές σε ενότητες αυτού του κεφαλαίου για την περίπτωση που θέλετε να βουτήξετε στα βαθιά σε εκείνο το σημείο. 
Αλλά αν είστε σαν εμάς και θέλετε να δείτε τις τεχνικές λεπτομέρειες, ίσως θέλετε να διαβάσετε το Κεφάλαιο 10 στην αρχή. 
Το αφήνουμε σε σας.

Στο *Παράρτημα A* θα δούμε μερικά παραδείγματα χρήσης του Git σε διάφορα περιβάλλοντα. 
Θα καλύψουμε διάφορα GUI και προπγραμματιστικά περιβάλλοντα IDE, στα οποία ίσως θέλετε να χρησιμοποιήσετε το Git και σας είναι διαθέσιμα. 
Αν σας ενδιαφέρει μία σύνοψη της χρήσης του Git στο κέλυφός σας, στο Visual Studio ή το Eclipse, ρίξτε μια ματιά εδώ.

Στο *Παράρτημα B* θα εξερευνήσουμε τη συγγραφή script και την επέκταση του Git μέσα από εργαλεία όπως το libgit2 και το JGit. 
Αν σας ενδιαφέρει η συγγραφή σύνθετων και γρήγορων εργαλείων και χρειάζεστε πρόσβαση χαμηλού επιπέδου στο Git, εδώ θα δείτε πώς μοιάζει αυτό το τοπίο.

Τέλος, στο *Παράρτημα C* εξετάζουμε όλες τις βασικές εντολές του Git μία-μία και αναφέρουμε πού περιγράφησαν στο βιβλίο και τι κάναμε με αυτές. 
Αν θέλετε να γνωρίζετε πού στο βιβλίο χρησιμοποιήσαμε μία συγκεκριμένη εντολή Git, ανατρέξτε εδώ.

Ας ξεκινήσουμε.

