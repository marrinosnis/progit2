== Πρόλογος του Scott Chacon

Καλώς ήρθατε στη δεύτερη έκδοση του Pro Git.
Η πρώτη έκδοση εκδόθηκε πριν από περισσότερα από τέσσερα χρόνια.
Από τότε έχουν αλλάξει πολλά αλλά και πολλά σημαντικά πράγματα έχουν παραμείνει ίδια.
Παρά το ότι οι περισσότερες βασικές εντολές και έννοιες ισχούν ακόμα, καθώς η ομάδα του Git είναι καταπληκτική στο να διατηρεί την προς τα πίσω συμβατότητα, έχουν γίνει μερικές σημαντικές προσθήκες και αλλαγές στην κοινότητα που περιβάλλει το Git.
Η δεύτερη έκδοση αυτού του βιβλίου έρχεται να καλύψει αυτές τις αλλαγές και να ενημερώσει το βιβλίο, ώστε να είναι πιο χρήσιμο στους νέους χρήστες.

Όταν έγραφα την πρώτη έκδοση, το Git ήταν ακόμα σχετικά δύσχρηστο και ελάχιστα υιοθετημένο εργαλείο από τους σκληροπυρηνικούς χάκερ.
Είχε μόλις αρχίσει να αποκτά ορμή σε κάποιες κοινότητες, αλλά δεν είχε φτάσει ούτε κατά διάνοια την πανταχού παρουσία που έχει σήμερα.
Από τότε, το έχει υιοθετήσει σχεδόν κάθε κοινότητα ανοικτού κώδικα.
Το Git έχει κάνει απίστευτη πρόοδο στα Windows, έχει υπάρξει τεράστια και απότομη ανάπτυξη στη δημιουργία γραφικών διεπαφών χρήστη για το Git σε όλες τις πλατφόρμες, στην υποστήριξη σε IDE και στην επιχειρηματική χρήση.
Το προ τετραετίας Pro Git δεν ήξερε τίποτα από όλα αυτά.
Ένας από τους βασικούς σκοπούς αυτής της νέας έκδοσης είναι να αναφέρει ακροθιγώς όλες αυτές τις νέες μεθορίους της κοινότητας του Git.

Η κοινότητα ανοικτού κώδικα που χρησιμοποιεί το Git έχει επίσης εκτιναχθεί στα ύψη.
Όταν πρωτοκάθισα να γράψω το βιβλίο, πριν από περίπου πέντε χρόνια, (μου πήρε λίγο χρόνο να ολοκληρώσω την πρώτη έκδοση), είχα μόλις αρχίσει να εργάζομαι σε μία άσημη εταιρία που ανέπτυσσε μία ιστοσελίδα φιλοξενίας Git, το GitHub.
Όταν εκδόθηκε, υπήρχαν ίσως μερικές χιλιάδες κόσμου που χρησιμοποιούσε την ιστοσελίδα και τέσσερις προγραμματιστές που δουλεύαμε σε αυτήν.
Τώρα που γράφω αυτήν την εισαγωγή, το GitHub ανακοινώνει το δεκατοεκατομμυριοστό φιλοξενούμενο έργο με περίπου 5 εκατομμύρια εγγεγραμμένους λογαριασμούς χρηστών και περισσότερους από 230 εργαζόμενους.
Είτε το αγαπάτε, είτε το μισείτε, το GitHub έχει αλλάξει μεγάλο μέρος της κοινότητας ανοικτού κώδικα με τρόπους που ήταν σχεδόν αδιανόητοι όταν ξεκίνησα να γράφω την πρώτη έκδοση.

Στην αρχική έκδοση του Pro Git, είχα γράψει μία μικρή ενότητα για το GitHub ως ένα παράδειγμα φιλοξενίας Git, μία ενότητα για την οποία δεν αισθανόμουν πολύ άνετα.
Δεν μου άρεσε το ότι έγραφα κάτι το οποίο αισθανόμουν ότι ήταν ένας πόρος για όλη την κοινότητα και συγχρόνως μιλούσα για την εταιρία μου σε αυτό.
Αν και ακόμα δεν μου αρέσει αυτή η σύγκρουση συμφερόντων, η σπουδαιότητα του GitHub στην κοινότητα του Git είναι αναπόφευκτη.
Αντι για ένα παράδειγμα φιλοξενίας Git, αποφάσια να μετατρέψω αυτό το μέρος του βιβλίου σε μία πιο ενδελεχή περιγραφή του τι είναι το GitHub και πώς να τα χρησιμοποιήσετε πιο αποτελεσματικά.
Εφόσον πρόκειται να μάθετε πώς να χρησιμοποιείτε το Git, τότε το να γνωρίζετε πώς να χρησιμοποιείτε το GitHub θα σας βοηθήσει να συμμετέχετε σε μία τεράστια κοινότητα και αυτό είναι κάτι πολύτιμο ανεξάρτητα από το ποιον εξυπηρετητή Git επιλέξετε για τον δικό σας κώδικα.

Η άλλη μεγάλη αλλαγή από την εποχή της πρώτης έκδοσης είναι η ανάπτυξη και ανάδειξη του πρωτοκόλλου HTTP για δικτυακές συναλλαγές Git. Τα περισσότερα παραδείγματα στο βιβλίο έχουν αλλάξει από το SSH στο HTTP, διότι το τελευταίο είναι πολύ απλούστερο.

Είναι καταπληκτικό να παρακολουθώ το Git να αναπτύσσεται τα τελευταία χρόνια από ένα θολό σύστημα ελέγχου έκδοσης ουσιαστικά στο κυρίαρχο σύστημα ελέγχου έκδοσης εμπορικού κώδικα και κώδικα ανοιχτού κώδικα. Είμαι ευτυχισμένος που το Pro Git τα έχει πάει τόσο καλά και που ουσιαστικά είναι ένα από τα λίγα τεχνικά βιβλία στην αγορά που είναι και πολύ πετυχημένο και πλήρως ανοικτού κώδικα.

Ελπίζω να ευχαριστηθείτε αυτήν την ενημερωμένη έκδοση του Pro Git.

